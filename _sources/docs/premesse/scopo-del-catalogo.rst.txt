Scopo del Catalogo
==================

Il Catalogo intende contribuire e agevolare l’interoperabilità tra le
basi di dati di enti diversi con la progettazione e implementazione di
una semantica condivisa che supporta la definizione di servizi digitali.
Uno dei suoi possibili utilizzi è quello di abilitare la ricerca e il
riuso di risorse semantiche (i.e., ontologie, schemi dati e vocabolari
controllati) per lo sviluppo di API (*Application Programming
Interface)* sulla PDND, che siano semanticamente e sintatticamente
interoperabili grazie a standard specifici come RDF e i servizi REST,
rispettivamente, contenuti nel Catalogo.

Un prerequisito per la costruzione del catalogo è la creazione di
rappresentazioni formali del significato dei dati della PA fondata su
un’analisi dei concetti utilizzati e che consideri attentamente la
particolare natura degli stessi. Una parte preponderante del patrimonio
informativo pubblico è costituita da dati generati nello svolgimento di
procedimenti amministrativi che corrispondono, dunque, ad entità anche
dell’ordinamento giuridico e relative relazioni tra esse. In tal caso,
la chiave di lettura necessaria per le analisi concettuali dei dati
amministrativi sono le classificazioni giuridiche.

Tale metodo consente di perseguire un’armonizzazione semantica anche in
un contesto “federato” come quello del Catalogo, in cui vengono raccolte
risorse semantiche gestite dai singoli enti, che designeremo come
Contributori al Catalogo. Questo approccio garantisce la condivisione
del significato dei dati e, quindi, di un appropriato livello semantico
di interoperabilità.
