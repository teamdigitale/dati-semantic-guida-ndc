Cos’è il Catalogo
=================

La trasformazione digitale della Pubblica Amministrazione è tra le
priorità dell’UE e, per la sua realizzazione, è necessario, dunque,
perseguire l’interoperabilità nell’ambito del settore pubblico.
L’interoperabilità consente la condivisione delle informazioni e delle
conoscenze garantendo che i dati possano essere scambiati senza
criticità. Tra i livelli di interoperabilità, l’\ *European
Interoperability Framework* (EIF 2017) individua anche la dimensione
semantica ossia il requisito che garantisce che il formato e il
significato dei dati e delle informazioni scambiate siano preservati e
compresi in qualsiasi scambio tra le parti. L’obiettivo è il riutilizzo
del patrimonio informativo pubblico al fine di garantire l’attuazione
del principio *once only* nei rapporti tra pubbliche amministrazioni e
destinatari dei relativi servizi. Una simile prospettiva si concretizza
con la predisposizione di *e-service* finalizzati, appunto, ad allungare
il ciclo di vita dei dati amministrativi fino al loro riutilizzo tramite
interscambio sulla PDND. Nel quadro nazionale, le Linee Guida per
l’interoperabilità tecnica delle pubbliche amministrazioni
(determinazione AGID n. 547/2021) individuano le tecnologie e gli
standard che le pubbliche amministrazioni devono tenere in
considerazione durante la realizzazione dei propri sistemi informatici,
al fine di permettere il coordinamento informativo e informatico dei
dati del settore pubblico.

Nell’ambito degli investimenti del Piano Nazionale di Ripresa e
Resilienza, il Dipartimento per la Trasformazione Digitale, come
**soggetto titolare** dell’intervento “Catalogo nazionale dati” M1C1 sub
investimento 1.3.1 PNRR, e l’Istat, come **soggetto attuatore**, hanno
stipulato un accordo per la realizzazione del Catalogo Nazionale per
l’interoperabilità semantica. L’Istat garantisce il coordinamento e la
realizzazione operativa del Catalogo; le pubbliche amministrazioni sono
responsabili delle risorse semantiche (ontologie, vocabolari controllati
e schemi dati) relative ai propri dati e pubblicate nel Catalogo.

Il Catalogo, accessibile tramite schema.gov.it, è frutto della
collaborazione tra la Presidenza del Consiglio dei ministri, l’Istat,
AGID, ISTC-CNR e PagoPA.
