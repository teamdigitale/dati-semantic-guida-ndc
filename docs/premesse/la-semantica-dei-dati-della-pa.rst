La semantica dei dati della PA
==============================

L’obiettivo di migliorare i servizi resi al cittadino mediante il pieno
sfruttamento del patrimonio informativo pubblico rende sempre più chiara
l’esigenza di “\ *abilitare lo sviluppo di una concreta interoperabilità
semantica tra Pubbliche Amministrazioni a livello nazionale e
transfrontaliero*\ ” (cfr. `Linee Guida per l’Interoperabilità Semantica
attraverso i Linked Open Data, Commissione di coordinamento SPC -
2012) <https://www.agid.gov.it/sites/default/files/repository_files/documentazione_trasparenza/cdc-spc-gdl6-interoperabilitasemopendata_v2.0_0.pdf>`__.
L’interoperabilità semantica è un collegamento nativo tra i dati
attraverso la definizione di un loro significato esplicito, condiviso ed
espresso in un linguaggio formale. Solo assicurando l’interoperabilità
semantica si rende possibile, nell’ambito di un interscambio di dati,
una condivisione immediata delle informazioni e della conoscenza;
viceversa, senza interoperabilità semantica, non vi è certezza che tutti
i soggetti partecipanti allo scambio informativo concordino
sull’attribuire a un determinato dato un unico significato.

Con specifico riferimento ai dati della PA, la semantica assume
caratteri peculiari dettati dal fatto che le relative entità concettuali
cui i dati si riferiscono (ad es. persona anagraficamente residente,
persona fiscalmente residente, reddito, contribuente, imprenditore,
società, azienda ecc.) in molti casi devono essere definite con il
filtro dell’ordinamento giuridico che le ha create: ad esempio,
imprenditore, società e azienda non sono entità del mondo naturale, ma
tre distinte entità giuridiche la cui semantica è contenuta nelle
relative fonti normative. Del resto, i dati pubblici vengono prodotti
dai relativi procedimenti amministrativi regolati dal principio di
legalità.

Nell’ambito di una strategia ispirata ai linked open data (LOD),
inoltre, la condivisione delle informazioni non solo è immediata, ma
anche automatica nella misura in cui il significato non è solo
consultabile da persone ma anche elaborabile da software per realizzare
applicazioni innovative, anche capaci di scoprire nuova conoscenza
grazie alla navigazione dei collegamenti e al ragionamento sul
significato attribuito ai dati (*automatic reasoning*).

In un contesto in cui la Piattaforma Digitale Nazionale dati (PDND)
abilita l’interscambio automatico di dati tra le pubbliche
amministrazioni, il Catalogo persegue l’interoperabilità semantica dei
dati della PA al fine di rendere preventivamente consapevoli i fruitori
della PDND circa il significato dei dati erogati con gli e-service.

Nel processo di perseguimento dell’interoperabilità semantica tramite
linked open data, si distinguono, dunque, due componenti: la preliminare
analisi concettuale dei dati condotta alla luce dell’impianto normativo
di riferimento e finalizzata a rendere disponibile la conoscenza e,
dall’altra, l’organizzazione (vocabolari controllati) e la
rappresentazione (ontologie) della conoscenza così acquisita al fine di
renderla *machine readable*.

Per approfondire la semantica dei dati fare riferimento `qui <https://teamdigitale.github.io/dati-semantic-doc-introduzione-semantica/>`__.
